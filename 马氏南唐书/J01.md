## 卷一 先主書第一

土運中圯，諸侯䟦扈基搆，自吳紹于唐祚。作先主書。

先主姓李，唐宗室裔也，小字彭奴。其父榮，榮之父志，志之父超，超蚤卒。志爲徐州判司，因家焉。榮性謹厚，適丁世亂，晦迹民間，號李道者。彭奴以光啓四年生於彭城〈未名故書小字〉，流寓濠泗。吳武王楊行宻克濠州，得之，竒其状貌，飬以爲子。而楊氏諸子不能容，行宻以乞徐温，乃姓徐，名知誥。温嘗夢水中黄龍十數，温獲獲一龍而寤。翌日，得知誥。知誥奉温以孝聞，從温出，不如意，杖而逐之。及歸，拜迎門。温驚曰：「爾在此也！」知誥泣曰：「爲人子捨父母何？適父怒而歸母，子之常也。」温由是愛之。逮壯，身長七尺，廣䫙𨺚凖，精彩鑠人，語聲清暢。常緩行，從者濶步不能及。相工云：「此龍行虎步也。」從温攻伐，身先士卒，爲樓船軍使，以舟兵屯金陵。柴再用攻宣州，用其兵殺李遇，以功拜昇州刺史。時江淮𥘉定，州縣吏多武夫，務賦歛爲戰守。知誥獨好學，接禮儒者，能自勵爲勤儉，以寛仁爲政，逺近嚮風，郡政大治。徐温鎭潤州，以昇、宣、常、池、黄爲属，温聞知誥理昇州有善政，徃視之，見其府庫充實，城壁修整，乃徙治之。而遷知誥潤州刺史。知誥𥘉不欲徃，屢求宣州，温不與。時温嫡子知訓爲淮南節度副使，秉國政，知誥至京口，不樂。旣而知訓爲朱瑾所殺，温居金陵，未及聞。知誥居潤州，近廣陵，得先聞。即日以州兵渡江定亂，遂爲淮南節度副使。温至，以次子知詢等皆少，用知誥猶愈於他人。因留輔政。宋齊丘曰：「潤州之命，實天賛也。」初，徐氏諸子不齒知誥，而知訓尤悖。嘗召知誥飲酒，伏劍士欲害之。行酒吏刁彦能酒至知誥，以手爪搯之知誥悟，起走，乃免。後知誥自潤州入覲，知訓與飲於山光寺，又欲害之。徐知諌以謀告知誥，知誥起遁去。知訓以劍授刁彦能，使追殺之，及於中塗而還。紿以不及，由是得免。及知訓死，温意潤州。預謀就知訓，廨有土室，繪畫温像身被五木，諸弟皆執缚受刑，而畫知訓衮冕正座，皆署其名。温見之唾曰：「狗死遲矣！」知誥因得䟽其罪惡，由是内外全活者甚衆。而死者猶数家。知訓與僧修睦，親狎得偽䜟数紙，皆修睦手書温，求修睦殺之。越人寇毗陵，温伐越。知誥以府兵會戰於無錫。前軍敗，賊乗之甚急。温𭧂得熱疾，不能治軍。知誥率所領疾戰，大破之，斬首数千級，越人棄輜重夜遁。時四境底定，惟越人爲梗，因此請平，而兵甲遂戢。知訓之用事也，常陵弱楊氏而驕侮諸将，遂以見殺。及知誥秉政，乃寛刑法，推恩信，起延賔亭，以待四方之士。引宋齊丘、駱知詳、王令謀爲舘客。士有覉旅於吳者，皆齒用之。常隂使人察視民間，有凶𮎰匱乏者，賙給之。盛暑未嘗張蓋操扇，左右進蓋，必却之曰：「士衆尚多𭧂露，我何用此？」以故温雖遥秉大政，而吳人頗歸知誥。

武義元年，拜左僕射知政事，漸復朝廷紀綱，脩典禮、舉法律以抑強𭧂，中外謂之政事僕射。温行軍司馬徐玠勸温以己子代知誥。温遣子知詢入廣陵，謀代知誥秉政。會温病卒，知詢奔還金陵，嗣温爲節度使，諸道都統所爲多不法，常謀知誥。知誥使諭之入朝，遂留爲左統軍。吳主僣帝號，改元乾貞〈知誥欲自尊大，故奉楊溥尊號書溥，僣號則南唐之罪著矣〉。知誥累遷侍中、中書令、太尉、都督中外諸軍事，封潯陽公，改封豫章公。

大和三年，公出鎭金陵，如温之制。以長子景通爲司徒、平章事，居中輔政。以王令謀、宋齊丘爲左右僕射、同平章事。

四年，封公爲東海郡王。

五年，進封齊王〈始書小字書名，既而書公書王以見其漸〉。

六年，召景通至金陵，爲鎭海軍節度副使。以其次子景遷爲太保、平章事，與令謀等秉國政。

天祚元年，王進位太師、天下兵馬大元帥。

二年，景遷病，以次子景遂爲門下侍郎、參知政事。

冬，安逺軍盧文進来降。

三年，閩越諸國皆遣使勸進。人望已歸。於是加殊禮，建齊國，置宗廟。以宋齊丘爲左丞相，徐玠爲右丞相。

冬十月，受吳禪。攝太尉楊璘奉上皇帝璽綬，國號大齊，改元昇元。䇿吳主曰「受禪者臣知誥謹上」。䇿皇帝爲高尚思玄弘古讓皇帝。追尊考温爲武皇帝〈自温以上不追尊則復姓之心見矣〉。子景通吳王、景遂夀王，景逹信王，弟知證江王、知諤饒王。以建康爲西都，廣陵爲東都。

十有二月己卯，朔。日有白虹二。以楊州海陵縣爲㤗州，割泰興、鹽城、興化、如臯四縣属焉。以海陵制置使禇仁規爲刺史。廬州周本卒〈凡書某州某人皆其節度使〉。帝輟視朝一日，食不舉樂〈書帝者，以見其僣極惡重也。凡書帝書詔書制，其罪同〉。甲午，皇后宋氏受寳册。

是嵗，閩王昶貢方物于京師。天子使散騎常侍盧損如閩册昶閩王，不受〈閩自鏻已僣帝號改元矣。既稱帝故不受王爵。凡書京師皆中原也。書天子尊正統，以别諸國僣僞〉。

二年春三月壬子，日有白虹二。壬申，大星流于東方。

夏四月，遷譲皇于丹陽，以王輿爲浙西節度使留後，馬思譲爲丹陽宮使，以嚴兵守之。徐氏諸子屢請帝復姓，帝謙抑，不忍忘徐氏恩，下其議百官。百官皆請，乃復姓李，改名昇，國號大唐。遂考服属，當建王恪後。建唐廟，祀髙祖太宗以下，如唐舊典。追尊建王恪爲孝靜皇帝，廟號定宗；超爲孝平皇帝，廟號成宗；志爲孝安皇帝，廟號惠宗；榮爲孝德皇帝，廟號慶宗。奉徐武皇廟號義祖，徐氏二王如初。諸孫皆郡公，女郡縣主。齊臺門下侍郎張居詠、中書侍郎李建勲皆平章事。吳中書侍郎張延翰爲右僕射、平章事。以𧆛州李章鎭廬州，神武統軍王安爲百勝軍節度使。

秋七月，〈一時無事則書首月〉。

冬十月戊寅，天子受徽號于契丹曰英武眀義皇帝〈尤非常故書〉。錢元瓘以嘉興縣爲秀州。

十有一月，以步𮪍八萬講武于銅橋，賜將吏以下金帛有差。譲皇殂，帝率百官素服，哀臨。命有司供具如吳舊禮，諡曰睿。

十有二月，福州亂， 連重遇弑其君昶，立王子䂀。王子延政爭立。於是僣位于建州，國號大殷〈他國悉書者，爲保大三年取閩張本〉。吳世子璉先娶帝女，是爲永興公主，璉以公主故爲中書令、康化軍節度使。

三年春正月丙申，詔曰：「比者干戈相接，人無定主，地易而弗蓺，桑隕而弗蠶，衣食日耗，朕甚憫之。其嚮風靣内者，有司計口給食，願耕植者授之土田。仍復三𡻕租役。於嘻，仁不異逺，化無泄邇。其務宣流，以稱朕意。」

二月，池州楊璉卒，以統軍王彦儔爲康化軍節度使。詔公卿以下議定郊祀。門下侍郎平章事居詠、中書侍郎平章事建勲等議曰：「孔子云：郊祀后稷以配天，宗祀文王於眀堂以配上帝，此萬世不易之法也。昔長孫無忌請祀髙祖於圎丘，以配昊天上帝；祀太宗於眀堂，以配上帝，蓋得之矣。今國家嗣興唐祚，追尊孝德而以神堯爲肇祀之祖，宜以神堯配天於圎丘，以孝德配上帝於眀堂，禮也。其服物制度，古有常儀，一切僞飾，𩓑皆罷去。」奏可。司徒齊丘請依春秋郊以四月上辛，常夢錫駁曰：「案禮，天子之郊，以冬至不卜日。魯侯之郊，以仲春卜上辛，今之四月，非郊之時。」齊丘固爭，遂用夏四月〈夏，讀爲夏啇之夏，魯用周之四月郊〉。議者多哂之。詔曰：「禮莫重於享帝，孝莫大於𨺚親。事實重大。承以輕𦕈，可謂無其德而用其事，祗加畏焉。於嘻，爾公爾侯，各揚厥職。不供廼事，國有常典。」

夏四月上辛，始郊祀於圎丘，大赦境内。是夜，月當以子初沒，而升壇之際，皎然如晝，衆咸異之。遍行封賞，羣臣請上徽號，不許。固請之，帝曰：「朕以𦕈躬，託于民上。夙夜祗畏，常恐弗𩔖，矧廼徽號，用揚虚美，是重弗𩔖。」固不許，因此廢徽號之禮。州郡言符瑞者十數，帝曰：「譴告在天，聰眀自民。魯以麟削，莽以符亡。常謹天戒，猶懼或失之，符瑞何爲哉。皆抑而勿揚言。」五代同居者七家，其尤著者，江州陳氏，元和給事中京之後，宗族七百口。每日設廣席，長㓜以次坐而共食。有畜犬百餘，共一牢食，一犬不至，諸犬爲之不食。建書樓於别墅，以延四方之士。肄業者多依焉。鄊里率化，獄訟希少，逺近歎異之。皆蠲復征役。旌表門閭。

秋七月庚子，朔。日有蝕之。

八月，鄂州張宣卒。以潤州留後王輿代金吾衛大將軍，馬仁裕出爲鎭海軍節度使留後。

冬十月。

四年春正月。

夏四月，樞宻使周宗出爲奉化軍節度使。

六月，安州節度使李金全来降。遣鄂州屯營使李承裕帥師迎之。承裕與晉將馬全節安審暉戰于安陸，承裕及禆將叚處恭戰死。監軍通事舎人杜光鄴及其兵五百人被執，天子厚賜之，遣還。帝致書于晉，復送光鄴等，請以敗軍行法。天子又遣之，帝以甲士臨淮拒之，乃止〈天子，晉髙祖也。書帝致書于晉惡其抗也〉。以金全爲宣威統軍。洪州李德誠卒，以宣州徐玠代。以江州徐知證爲寧國軍節度使。梁王徐知諤卒。

秋八月，廬州李章卒，以潤州馬仁裕代。以天威統軍盧文進爲鎭海軍節度使。

冬十月，幸東都。存省故老，宴于舊宅，踰月還。

十有二月，左僕射平章事張延翰卒。

五年春正月，𧆛州王安卒。以統軍賈浩爲百勝軍節度使。

三月，誅㤗州刺史禇仁規。

夏四月。

秋九月壬子，有星孛于天市。錢元瓘卒，佐嗣位。

冬十有二月，葬吳越文穆王〈凡他國廢立、卒、葬、弑殺、告、問、通則書〉。

六年春三月，廬州馬仁裕卒。以滁州刺史周鄴爲保信軍節度使留後。

夏四月，南漢劉龑卒，玢嗣位。葬劉龑，僣諡天皇大帝〈以其僣極惡重，故書與吳越異。龑音儼，劉氏僞撰此字，以爲名自云，取飛龍在天之義〉。遷譲皇子孫於海陵，號永寜宫，嚴兵守之，絶不通人。久而男女自爲匹偶，吳人多哀憐之〈猶書吳人者，以其思舊之民也〉。詔吳王景通爲太子，景通表曰：「古之立太子，所以崇正嫡，息覬覦，如臣兄弟，禀承聖教，實爲敦睦，𩓑𥨊此禮。」三表許之，乃以大元帥、總百揆改封齊王，以駕部郎中馮延巳爲元帥府掌記。夀州髙審思卒。以侍衞諸軍都虞候姚景爲清淮軍節度使。

六月乙丑，天子崩〈晉髙祖〉。

秋七月，丞相、大司徒宋齊丘爲鎭南軍節度使。以洪州徐玠爲司徒、侍中。帝曰：「豫章大司徒，維桑也。衣錦晝行，古人所貴。」以錦袍賜之。齊丘至鎭，衣以視事。羣臣咸謂江淮之地，頻年豐稔，兵食旣足，士樂爲用，天意人心未厭唐德，宜廣土字攻，自潭越始。帝曰：「吾少長軍旅，見干戈之爲民患甚矣。吾不忍復言兵革，使彼民安，則吾民亦安矣。」吳越災，宫室府庫甲兵殆盡，羣臣復請乗其弊。帝曰：「今大敵在北，北方平，則諸國可尺書召之。何以兵爲？輕舉者兵之大忌。宜畜財飬銳，以俟時焉。」使使唁越于武林，厚幣以賙其闕。

冬十月，詔曰：「前朝失御，强梗崛起，大者帝，小者王，不以兵戈，利勢弗成；不以殺戮，威武弗行。民受其弊，蓋有年也。或有意於息民者，尚以武人用事，不能宣流德化，其宿學巨儒察民之故者，嵁巖之下，徃徃有之。彼無路光亨，而進以拊傴爲嫌，退以清寜爲樂，則上下之情，將何以通；簡易之政，將何所議乎？昔漢世祖数年之間，被堅執鋭，提戈斬馘，一日晏然。而兵革之事，雖父子之親，不以一言及之，則兵爲民患，其来尚矣。今唐祚中興，與漢頗同，而𦕈𦕈之身，坐制元元之上，思所以舉而錯之者，㷀㷀在疚，罔有所發，三事大夫可不務乎？自今宜舉用儒者，以𥙷不逮。」於是稍用儒臣，漸去苛察，又將修復故事爲後代法，未果行而帝疾作。

七年春二月，詔曰：「廼公廼侯，越百執事，欽承嗣命，命爾保元子璟，祗肅天鑒，社稷宗廟永有終，我不敢知；曰其基永昌，我亦不敢知；曰墜命罔後，天不爾諶，祐于有德，厥位艱哉。」翌日，殂于路，寢夀五十六，葬永陵，諡光文肅武孝髙皇帝，廟號烈祖〈徐鉉曰：烈祖少長䘮亂，知人艱苦故，不以富貴自處，唯務節儉，身爲宰相，事飬父母如禮，飲食皆親侍，或週疾不解帶，温常責諸子曰汝軰能如是乎？及建號，即金陵使府爲宫，唯加鴟尾欄檻而已，終不改作。接見親族，如家人禮，尊長者親拜之。晚年服金石，藥性多躁，怒百司奏事，必至厲聲訶責。羣臣或正色抗辭以對，事理明白，必歛容慰勉之。旬日之後，多有恩澤故人，思盡力决。死刑用三覆三奏之法，文武亡殁子孫，随才以叙，不限資廕；或營其婚嫁，㓜未堪任與其無嗣者，内帑以給之；有親老者倍其數，死王事者下至卒伍，皆三年給其全俸，故士無貴賤悉亡身外之憂〉。

嗚嘑！積厚者流澤逺，積薄者流澤狹，不其然乎？舜之後千餘年而有陳，陳亡而田氏專政於齊；禹之後千餘年而有杞，杞削而勾踐得志於越。後世之君，建大義於一時而德不若舜禹者，亦随其澤之逺近而興起焉。故晉以天下䘮於狄人，而琅琊繼之；唐以天下篡於朱梁，而烈祖紹之。然則盜名器、操生殺，制一方之命，抗萬乗之勢者，豈非天歟。烈祖之起，雖無雄才大畧，而𭰹沈寛裕，本於天性，幸而適丁中原擾攘之際，故数年之間，有足觀者。