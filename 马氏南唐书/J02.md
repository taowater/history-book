##　卷二 嗣主書第二

民靡有定，誰其奠之，弃師閩楚，命委輿尸。作嗣主書。

嗣主諱璟，字伯玉，𥘉名景通，烈祖元子也。美容止，器宇髙邁，性寛仁，有文學，甫十𡻕，吟新竹詩云：「棲鳯枝梢猶軟弱，化龍形狀已依稀。」人皆竒之。起家爲尚書郎，吳譲皇見之曰：「吾諸子皆不及也。」累遷諸衛大將軍，典治軍旅，撫納將校。烈祖出鎭金陵，拜璟司徒、平章事，知内外諸軍事，加諸道副都統。烈祖受禪，封吳王，累遷太尉、中書令、諸道元帥、録尚書事，改封齊王。既當儲副之地，而固譲再三，謙虚下士，常若弗及。烈祖殂，授顧命猶譲諸弟，辭益堅。侍中徐玠以衮冕被之曰：「大行付殿下以神器之重，殿下固守小節，非所以遵先㫖、崇孝道也。」乃嗣位，改元保大，太常博士韓熈載上䟽曰：「踰年改元，古之制也。事不師古，弗可以訓。」時雖可其奏，而制書已行，遂改元。冊母宋氏爲皇太后，妃鍾氏爲皇后，弟景遂改封燕王，弟景逹改封鄂王，弟景逷改封保寜王，長子兾南昌王，文武進位有差。洪州宋齊丘入爲左丞相，江州周宗入爲右丞相，以元帥府掌書記馮延巳爲諌議大夫、翰林學士。

夏四月，戊申，朔。日有食之。中書侍郎、平章事李建勲罷爲昭武軍節度使。南漢劉晟弑其君玢，晟自立爲帝。〈不書僣者玢之前已僣也〉

五月，司徒兼侍中徐玠䘚。

秋七月，燕王景遂改封齊王，拜諸道兵馬大元帥、太尉、中書令，鄂王景逹改封燕王，拜副元帥，宣告中外以兄弟相傳之意。以元子南昌王兾爲江都尹，東都留守。〈書元子以見景遂之不得襲位也〉景遂固譲，不許。蕭儼上疏，其畧曰：「夏商之後，父子相傳，不易之典。惟仰循古道，以裕後昆。」䟽奏不報。

冬十月，庚戌，有星孛于東方。妖賊張遇賢聚衆十餘萬䧟䖍州諸縣。〈諸縣舊史失名〉䖍州城守遇賢據白雲洞。命洪州營屯都虞候嚴思禮、通事舍人邊鎬討賊。鎬、思禮擒遇賢及賊副黄伯雄、謀主僧曹景全，斬於建康市。以嚴思禮爲海州刺史，邊鎬爲洪州屯營諸軍都虞候，貶百勝軍節度使賈浩爲監門衛將軍、〈罪貶故書使〉池州安置；以饒州刺史李翺爲百勝軍節度使留後。

十有二月，下令中外庶政並委齊王景遂叅決。文武百司唯樞宻副使魏岑、查文徽得白事，餘非召對不得見。蕭儼上書極論曰：「元帥開府，人猶驚駭，况委之大政而羣臣不得時見，臣恐中外隔絶，姦人得志，非陛下之利也。」書奏，不報。侍衛軍都虞候賈崇詣閤求見，曰：「臣事先朝二十餘年，每見延接，踈逺未嘗壅隔，羣下之情，罔有不逹。今陛下始即位，所委任者何人，而頓與羣臣謝絶，深居䆳處而欲聞民瘼，猶惡隂而入乎隧道也。臣老矣，長不復奉顔色。」因涕泗嗚咽。帝深爲感動，引與之坐，賜食。而出始以手札批喻儼等曰：「旻天不弔，降此鞠凶，越予小子，常恐弗類于厥徳，用災于厥躬，故退處恭黙，思底于道；而壅隔之弊，以爲卿憂。惟予小子，實生厲階。」由是所下之令遂寢。時宋齊丘、周宗爲左右丞相，齊丘專執而宗純謹自守，及上心旣悟，齊丘乃言其非便，帝曰：「公何不早誨我？」遂罷齊丘爲浙西節度使。齊丘黨與隆熾，造作飛語以誣宗，宗泣而上訴。帝知之弗問。〈此爲明年宗出張本〉宋齊丘上表乞歸九華舊隱，許之。賜號九華先生，封青陽公，食青陽一縣。

二年春正月，右丞相周宗罷，除江西節度使；門下侍郎、平章事張居詠罷，除浙西節度使。

二月辛卯，日有白虹二。

三月，左衛上將軍盧文進䘚。

夏，閩人朱文進、連重遇弑其君曦，重遇立。文進使来告亂。囚其使，議伐閩，以民疫釋閩使，遣之。

夏四月。

秋七月，鄂州王輿䘚。以神武統軍韋建爲武清軍節度使；〈備書官職者新命也，書某州某人代者，移鎭也〉夀州姚景䘚，以濠州劉崇俊代；以楚州刺史劉彦貞爲濠州觀察使。

九月庚午，朔。日有食之。

冬十有二月，馮延巳爲翰林學士承㫖、水部貟外郎，馮延魯爲中書舍人，延魯銳於功名，欲興建州之役，乃賛中書舍人查文徽爲江西安撫使。翰林待詔臧循者，嘗賈於閩，具知山川險易，爲文徽陳進兵之計，文徽因是請伐閩。乃命邊鎬率洪州屯兵與文徽俱行，遂入建陽。王延政遣統軍使吳承祐以逰兵廵福州境，紿曰：「唐助我討賊大軍至矣。」福州信之，連重遇殺朱文進。禆將林仁翰殺重遇，函其首歸承祐，延政以其子繼昌守福州，親率衆以拒我師，五郡之兵大集，〈五郡：福、建、江、漳、泉〉敵勢甚盛。文徽等次于蓋竹退，復屯建陽啓求濟師。

三年春二月，遣祖全恩、何敬洙率萬人以應文徽，與延政陣隔水。全恩使建陽降將孟堅潜師出其後，禆將武彦暉、馬存貴以輕銳繼之，腹背夾擊，延政大敗，以餘兵城守。閩人李仁逹殺其君之子繼昌〈前年以福州降延政，故以延政爲君〉及其統軍吳承祐，立雪峯僧卓儼眀爲主，儼眀無統御之畧，仁逹又殺之而自稱留後，遣使来降。即以仁逹爲威武軍節度使，延政益不振。建州之險要曰西巖、延平津，相繼而平。

夏四月。

秋七月庚辰，星見而風雨。

八月甲子，朔。日有食之，遂克建州。執王延政歸于建康，授羽林大將軍、安化軍節度使，封鄱陽王，泉州刺史王繼勲、漳州刺史王繼成、汀州刺史許文縝皆請降，因而鎭撫之。諸將下建州，兵無節制，剽掠甚衆，閩人失望。帝以出師有功不錄其過。升建州爲永安軍，以祖全恩爲節度使，查文徽爲撫州刺史、何敬洙爲楚州刺史、偏將王建封先登，功第一，爲信州刺史，全恩未拜而䘚，以廬州王崇文鎭建州，泉州禆將従効劫刺史王繼勲，使之入朝。従効自領州事，於是王繼成、許文縝皆至建康。以繼勲爲池州團練使，繼成爲和州刺史，文縝爲蘄州刺史，即以劉從効爲泉州刺史。

冬十月，皇太后宋氏殂。以延平津爲劒州，割建州之劒浦、汀州之沙縣屬焉。以建州禆將陳誨爲劒州刺史，以龍衛都虞候劉仁贍爲武清軍節度使。升泉州爲清源軍，以泉州刺史劉從効爲節度使。

四年春正月，陳覺諷齊王景遂言宋齊丘先朝布衣之舊，委諸山林，不允中外之望。帝使景遂至青陽召之起，拜太傅，奉朝請而已。以撫州李建勲爲左僕射、門下侍郎、平章事，中書侍郎馮延巳拜平章事，吏部尚書徐連爲鎭海軍節度使。

二月壬戌，朔，日有食之。命建州製的乳茶，號曰京挺。臈茶之貢自此始，罷貢陽羡茶。

夏四月，侍衛諸軍、都虞候賈崇爲奉化軍節度使留後。葬元恭皇后于永陵。

六月，夀州劉崇俊䘚。以濠州觀察使劉彦貞爲清淮軍節度使，侍衛諸軍都虞候郭全義出爲濠州觀察使，以劉崇俊子範爲滁州刺史。建州之役，府庫中耗，民不堪命，故李仁逹、劉從効皆羈縻而已。至是諸將請討之，不許。宋齊丘薦陳覺爲福建路宣諭使，說仁逹入覲，不從。覺還至建安，矯制發建汀、撫信之師及防戍之兵，掩其不意，徑至城下，時魏岑安撫漳泉，聞覺起兵，亦擅發兵應覺。帝大怒，馮延巳等爲言兵集行不可止，乃以王崇文爲招討使，王建封爲副使，益兵以㑹之。馮延魯爲南面監軍使，魏岑爲東面監軍使，陳覺爲諸軍監軍使。仁逹送欵於吳越，吳越以兵三萬應之。覺等爭功，進退不相應，延魯及吳越戰，延魯敗績，諸軍皆潰。帝怒，遣使者鎻覺、延魯至金陵。而馮延巳爲宰相，宋齊丘亦預三公，稍解之。貟外郎韓熈載諌曰：「臣觀覺等罪不容誅，但齊丘、延巳内爲陳請，所以得全，且擅興者不罪，則疆場生事；䘮師者獲存，則行陣解體，請行顯戮，以重軍威。」帝曰：「齊丘、延巳有自咎之表，無請赦之辭。覺等五木被體，一家狼藉，永不錄用，與死何殊。」乃流覺蘄州，流延魯舒州。齊丘惡之，貶熈載和州司馬。

冬十有二月，壬戌，契丹及晉師戰于中渡，晉師敗績。丙寅，杜重威、李守貞以王師降于契丹。癸酉，張彦澤引蕃騎䧟京師，彦澤剽刼屠害甚衆，晉帝奉表納璽於戎主。〈以其失利勢，故不書天子〉

是歲，中原無主，宻州刺史皇甫暉、青州刺史王建及㳂淮諸戍皆來降。方且疲兵東南，不暇北顧。馮延巳、延魯、魏岑、陳覺皆以姦囘得用，人情不平，旣流延魯及覺而延巳爲相，岑亦居近宻，於是御史中丞江文蔚䟽其罪曰：「二凶雖去，未稱民情，四罪盡除，方眀國典。」帝大怒貶文蔚江州司士叅軍，亦罷延巳爲太子少傅、岑爲太子洗馬。漳州禆將林賛堯殺監軍周承義以叛，討平之。以泉州禆將董思安爲漳州刺史，思安辭以父名章，命改漳州爲南州，副使劉從願殺思安自領州事，南州復爲漳州。