## 卷三 嗣主書二

五年春正月，晉帝舉族出封丘門，虜主次于京城北，不見帝。〈虜不與之見也，猶書曰京城者，甚虜之惡也〉文武百官素服紗㡌，俯伏俟罪，虜主命起之，親加慰撫，遂入都城，據大内。〈改京師爲都城，晉無君也〉己丑，斬張彦澤於東市。〈以其剽刼之罪〉庚寅，洛京留守景延廣自扼其㗋死。辛卯，虜廢晉帝爲光禄大夫、檢校太尉，封负義侯，黄龍府安置。〈此中原之事悉書者，以下文使來告故也〉虜使来告曰：晉少主逆命背約，自貽廢黜，吾主欲與唐继先世之好，將冊命唐爲中原主。帝命近臣對曰：唐守江淮，社稷已固，與梁宋阻隔，若爾主不忘先好，恵錫行人，受賜多矣。其他不敢拜命之辱。遣兵部侍郎賈潭報聘。帝歎曰：閩役憊矣，其能抗衡中原乎。以齊王景遂爲太弟，燕王景逹爲元帥，改封齊王；元子南昌王兾爲副元帥，封燕王，依前東都留守、安樂公茂爲侍衛諸軍都虞候。

二月丁已，朔。虜改晉都爲大遼國肆胜，改元㑹同。〈猶謂之晋都者，漢未立也；不謂之京師者，中原無主也；不書赦不與虜赦中國也〉辛未，漢帝即位。〈天子即位易代則書〉改晉開運四年爲天福十二年。〈中原改元不書，此書㑹同非常也，漢稱天福十二年亦非常也〉

三月，宣州徐知證䘚。

夏四月丙子，太白晝見。以皇甫暉爲神衛軍都虞候。

秋八月，以太傅宋齊丘爲鎭南軍節度使，周宗爲寜國軍節度使，錢佐䘚，保襲位。

冬十有一月壬子，雨木冰；辛酉，雨木冰；癸酉，雨木冰。

十有二月，越人胡進思廢其君倧，囚於義和院，錢俶入。

是歲，馬希範䘚，希廣襲位。

六年春正月，越人立俶，遷倧于東府。丁丑，天子崩，〈漢髙祖〉以太子少傅馮延巳爲昭武軍節度使。

夏四月，廬州周鄴䘚。

五月，葬楚文昭王，葬吳越忠獻王。〈越亂故緩〉

六月庚寅，朔。日有食之。

秋，漢伐河中，圍李守貞，守貞遣従事朱元、李平奉表来乞師。以潤州李金全爲西面行營招撫使，夀州劉彦貞爲副，諌議大夫查文徽爲監軍使，兵部侍郎魏岑爲㳂淮巡撫使，聞河中平，遽班師。

冬十有一月，髙従誨䘚，保庸嗣位，葬南平文獻王。

七年春正月，淮北諸盗来附。以神武都虞候皇甫暉，禆將張巒、蕭處恭帥師出海泗諸郡。以右散騎常侍張義方爲監軍使，納賊帥咸師朗以歸。

二月，以中書舍人嚴續爲奉化軍節度使，以江州賈崇爲神武統軍侍衛、諸軍都指揮使。

夏四月壬申，太白晝見。贈故廬山江夢孫國子司業。

六月癸酉，朔。日有食之。、

秋七月，殺天威統軍都虞候王建封。

八月，以建州王崇文鎭廬州，以諌議大夫查文徽爲永安軍節度使留後。

冬十有二月，日暈三重。

八年春正月，詔曰：春秋：日食地震，星孛木冰，可謂甚矣。比者災異仍多，豈人君不徳，以召之耶？抑亦天心之仁愛而譴告之也，朕甚惕焉。曩者兵連閩粤，武夫悍將不喻朕意，而務爲竆黷，以至父征子餉，上違天意，下奪農時，咎將誰執，在予一人。其大赦境内，竆民無告者，大賜粟帛。

二月，以東都留守燕王兾爲潤宣二州大都督，鎭京口，宣州周宗爲東都留守。福州許言吳越戍兵亂，殺李仁逹而遁，遣人告急于境。建州節度使查文徽、〈以興兵故書使〉劒州刺史陳誨以舟師應之。文徽留誨屯江口，進至西門，伏兵發，文徽被執。誨與越人戰，大敗之。獲其將馬先進、葉仁安等，歸于建康。帝送先進等還越，越亦歸文徽。

夏四月，以劒州刺史陳誨爲永安軍節度使。

秋七月。

冬十有一月甲子，朔。日有食之。乙酉，天子崩。〈漢隱帝〉楚朗州節度使馬希蕚遣使來乞師。遂以楚州屯兵攻潭州，殺希廣，杖其妻死於市。左右用事者，皆臠割之。希蕚自稱楚王，邊鎬統信州屯兵以覘楚。

十有二月，漢將郭威領大軍北征，壬子，次澶州，何福進率壯士擁威爲天子。〈書此以見中原治亂〉

九年春正月，周帝即位，劉旻稱帝於太原。〈以其曲在周，故不曰僣〉初，契丹犯河南，晋帝北遷，韓熈載上書曰：陛下有經營天下之志，當在今時。若戎主遁歸，中原有主，安輯稍定，則未可圗也。時以連兵南閩，至此方議北征。熈載又上書曰：郭氏姦雄，雖有國日淺，而爲理已固。兵若輕舉，非獨無成，亦且有害。乃命李金全耀兵於

淮上而止。

夏四月。

秋七月，樂安公茂䘚。

冬十月，楚人徐威、陳遷、魯公綰、陸孟俊執其君馬希蕚，囚于衡山，立王子希崇。

十有一月，楚人廖偃等招合蠻獠復立希蕚爲楚王，楚國大亂。邊鎬以信州屯兵出宜春，討長沙，破其軍於龍囬關。徐威等以希崇降希蕚，亦送欵于鎬。鎬盡遷馬氏之族于金陵。以希蕚爲洪州大都督，封楚王；希崇爲舒州節度使，以邊鎬爲湖南節度使。鄂州劉仁贍以舟師趨岳州，岳州降。以將軍宋徳權爲岳州刺史，以客省引進使任鎬爲監軍使，以馬光恵爲朗州節度使留後。宋齊丘拜太師，固辭，復爲太傅。

十年春正月，分洪州髙安縣置筠州，割清江、萬載、上臯属焉。以湖南行營糧料使王紹顔爲刺史。

三月以撫州馮延巳爲左僕射、平章事，右僕射孫晟守本官、平章事；潤州徐連中書侍郎、平章事。

夏四月丙戍，日有食之。

五月，司徒致仕。李建勲䘚。

秋，劉晟取桂。管將軍張巒爭之，不克。朗州禆將劉言執留後馬光恵送建康，言自領州事。遣李建期屯益陽將討劉言。而楚地新定，府庫空虚。宰相馮延巳以克楚爲功，不欲取費於國，乃重歛其民以給軍。邊鎬不能振撫，楚人皆怨。帝亦惡之，謂馮延巳孫晟曰：湖湘之役，楚民厭亂，求息肩於我，今欲罷桂陽之師，解益陽之戍。即授劉言以節龯，使自安輯其民，吾亦得恵飬湘衡之地，如是則逺邇完實，二蕃在吾度内，爾公等亟行之，無爲後悔。孫晟即欲奉行。延巳曰：吾以偏師克全楚，天下驚動。今三分喪二，何以爲功？遂稽其命。未幾，劉言遣王進逵破益陽，殺建期等，乗勝攻長沙，邊鎬遁歸。所在屯戍，相繼散走。獨張巒全師而還。且戰且行。取資於道。岳州刺史宋徳權、監軍使任鎬皆弃城走。帝大怒，削邊鎬官，流饒州；戮宋徳權、任鎬于大社；斬禆將申洪㤗、尹建于都門外，以張巒爲信州刺史。延巳等自劾起之。孫晟請罪不已，乃罷爲右僕射。

冬十有二月，洪州大都督馬希蕚入覲，留建康，弗遣。

十有一年春二月，周行馮據潭州。

三月，建康大火踰月，廬舎營署殆盡。

夏五月，以太傅宋齊丘爲鎭南軍節度使。

秋七月，以鄂州劉仁贍爲神武統軍侍衛、都指揮使；以濠州觀察使何敬洙爲武清軍節度使。大蝗。

八月，不雨。

冬十月，築楚州白水塘以漑田，命州縣陂塘堙廢者修復之。

十有二月，水冰。

十有二年春正月，大星墜于東北，聲如雷。兖州節度使慕容彦超遣使来，乞師以拒周。出兵數千，至淮北〈不書将校，舊史失之〉爲周師所敗。俘其將校于京師，天子平彦超，釋唐俘，諭之曰：歸語爾主，朕誅逆命，何苦来援。帝亦悔之。漢末遣使潭州市茶，㑹邊鎬平馬氏例俘于金陵，由是引對慰勞，以上茗萬斤遣之。壬辰，天子崩。〈周太祖〉自前年八月不雨，至于三月。民大饑疫，死者大半。下令郡縣煑粥以食之。劉旻乞師于契丹以宼潞州。天子親征，大敗之。休兵潞州，大饗將士，斬敗將樊受能等七十餘人，軍威大振。進圍太原，遣符彦卿、史彦超等北控圻口以㫁契丹援路。彦卿等敗績，彦超戰沒，天子遽班師。〈書以見世宗威畧，爲眀年伐我張本〉

夏五月丁亥，月重輪。

秋七月，契丹使其舅来聘。昇元中，宋齊丘選宫嬪，雜以珠貝羅綺，泛海北通契丹，欲頼之以復中原。而虜使至，則厚幣遣還。迨至淮北，輒使人刺之。復遣使㳂海齎琛寳以報聘。虜意晋人殺其使，數犯中原。至是，舘虜使於清風驛。夜醼，更永盗斬其首，契丹自此不至，蓋中原間之也。

冬十月。

十有三年春二月，以門下侍郎嚴瀆守本官、平章事。

夏四月，以夀州劉彦貞爲神武統軍、侍衛諸軍都指揮使；以劉仁贍爲清淮軍節度使。

三月，周伐蜀。

秋七月，蜀使来聘。

冬十月，東都留守周宗乞罷鎭。詔曰：崧嶽降靈，誕生良弼，佐我先朝，施及朕躬。尚頼保𨤲底于成績，而遽爾請罷？豈朕不徳，不能優禮勲舊而致然也？昔蕭何守巴蜀而髙祖無西顧之患，宼恂守河内而光武無分民之嫌；今任公以何恂之事，宜强飯扶力，以副朕意。於嘻，國之安危，惟兹淮甸，愼始成終，非公而誰？所請宜不允。宗以老病，三表乃許，守司徒致仕。以中書舎人馮延魯爲工部侍郎、東都留守，以侍衛諸軍、都虞候賈崇爲東都屯營使。

十有一月，周師来伐。李榖爲都部署，攻夀州。帝召洪州宋齊丘還都。齊丘請徴諸郡兵屯於淮泗，以禆將有才略者主之，聲言偏師。敵人不測其實，必難輕進。春水時至，糧道阻隔，懸軍日乆，自當遁去。然後遣使請平，彼必樂従。議者不同，遂止。劉彦貞督兵以抗周師，江州皇甫暉帥師爲援，李榖退屯正陽。天子命李重進爲竒兵，以要彦貞。彦貞追榖至正陽，重進與榖腹背擊之，彦貞大敗，死于陣，諸軍皆潰。張全約以其衆奔夀春，自楊氏王吳，淮甸之人不識干戈者，二十餘年。及彦貞敗，民皆恟懼。帝欲親拒周師，中書舎人喬匡舜極諌，貶匡舜臨川，親行之議亦寢。天子先詔錢俶攻常宣二州，以撓我師。於是吳越伺間攻常州，刺史趙仁澤被執。將軍柴克宏救常州，大敗越人，斬首千餘級，獲其將吏數十人，皆斬於京口。拜克宏奉化軍節度使。天子營于淝水之陽，徙正陽橋于下蔡。林仁肇、皇甫暉爭之不勝，暉走滁州，天兵追殺之，〈以周師爲天兵太祖主兵故也〉遂下滁州。帝惡之，遣泗州牙將王知朗至滁州，稱唐皇帝奉書，願効貢賦，陳兄弟之禮，天子不荅。東都留守馮延魯、光州刺史張紹、舒州刺史周祚、㤗州刺史方訥，皆弃城走。延魯削髪僞爲僧遁歸，周人執之。蘄州禆將李福殺其刺史王承雋，降周。帝益惡之，始改名景，以避周廟諱。遣翰林學士鍾謨、文理院學士李徳明奉表稱臣，獻犒軍牛五百頭、酒二千石、金銀羅綺數千。請割夀、濠、泗、楚、光、海六州以求罷兵，天子不報。謨等皆留行在，分兵襲下楊㤗。帝遣人懐蠟丸書走契丹求救，爲邊將所執。光州刺史張承翰降周。天子至淮南，下詔撫安楊氏之後。帝聞之，命園苑使尹延範自㤗州徙譲皇一族于京口。延範殺其子弟六十餘人，以其婦女渡江。周先鋒使劉重進得其玉硯、瑪瑙碗、翡翠瓶以獻周。楊氏遂絶，帝罵曰：小人以不義之名累我。腰斬延範，歸之以專殺之罪。