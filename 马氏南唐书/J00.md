# 南唐書

宋 馬令

## 南唐書序

傳曰：太熙之後，述史者幾乎罵矣。唐季五代，大盜割據，各亦有史，而太熙之風，往往有之。南唐浸滅，史官高遠，慮貽後悔，悉取史草焚之而死。徐鉉、湯悅奉太宗皇帝敕，追錄所聞，而忘遠取近，率皆疏略先祖太博元康。世家金陵，知多南唐故事，旁搜舊史遺文，並集諸朝野之能道其事者，未及撰次，遽捐館舍。今輒不自料，纂先志而成之，列為三十卷，雖有愧於筆削，而誅亂尊王，亦庶幾焉。

嗚呼，五代之亂，符璽竊於，大盜中國，變于夷狄，先王之禮樂制度，掃地盡矣。李氏初據江淮，建唐廟以隆親，與夫祖契丹而絕其父者孰韙？始郊祀於圓丘與夫尚野祭而焚紙䋋者孰重？五代之君若彼，南唐之制若此，則正統疑於不存，而僭竊疑於無罪也。予作此書，尊天子于中原，而僭偽之事，則不為南唐諱者，豈無意哉？蓋尊天子，所以一天下之統；書其僭，所以著李氏之罪。其統既一，其罪既著，則竊土賊民者，無遁刑於天下後世矣。昔孔子作春秋，非徒載其陳言也。竊耴其義以為人道之大法而已。予之所論有合於此者，弗可不察也。王通之作《元經》，第以進退南北，而亂其正統。輒自比於孔子曰：「《春秋》、《元經》于王道，是輕重之權衡。」且孔子所書，彼善於此，則有之。而正統常在於周。通之所書者，宋魏之間。其統未嘗一也。使後世擾擾而不知其正者，必自通始。嗚呼！法春秋而不知春秋之法者，豈特王通乎？

崇寧乙酉春正月，陽羨馬令撰

## 四庫全書提要

臣等謹案，《南唐書》三十卷，宋馬令撰。令，宜興人。陳振孫《書録觧題》載：令自序稱其祖「太博元康，世家金陵，多知南唐故事。未及撰次，令纂先志而成之。實崇寧乙酉」云云。則令乃北宋末人，此本不載，令自序蓋偶佚也。陸游重修南唐書，首載元趙世延序稱：「馬元康、胡恢等迭有所述，今復罕見。」竟以為令祖元康所作。殆當時未睹其本，故傳聞致誤歟。其書首為《先主書》一卷；《嗣主書》三卷；《後主書》一卷，蓋用蜀志稱主之例；次《女憲傳》一卷，列后妃公主，而附録列女二人；次《宗室傳》一卷，列楚王景遷等十二人，而從度、從信二人有録無書；次《義養傳》一卷。列徐温及其子六人，附録二人；次《列傳》四卷；次《儒者傳》二卷；次《隠者傳》一卷；次《義死傳》二卷；次《㢘隅傳》；次《苛政傳》共一卷；次《誅死傳》一卷；次《黨與傳》二卷；次《歸傳傳》二卷；次《方術傳》一卷；次《談諧傳》一卷，皆優人也，而附以迂儒彭利用；次《浮屠傳》；次《妖賊傳》，共一卷；次《叛臣傳》一卷；次《滅國傳》二卷，閩王氏、楚馬氏也；次《建國譜》；次《世系譜》共一卷；建國譜者，地理志；世系譜者，叙李氏所自出也。每序贊之首，必以嗚呼發端。其書法亦頗不苟作，惟于詩話小説不能割愛，遂不免蕪雜瑣碎，自穢其書。又如《建國譜》之叙地理，僅有軍州而無縣，則省不當省；《世系譜》不過出自唐呉王恪，于《先主書》首一句可畢，而複述唐代世系，逺溯臯陶，尤繁不當繁，亦乖史體，均不及陸游重修之本；然椎輪之始，令亦有功，故今從新舊《唐書》之例，並收録焉。

乾隆四十五年五月恭校上

總纂官 臣紀昀、臣陸錫熊、臣孫士毅

總校官 臣陸費墀
