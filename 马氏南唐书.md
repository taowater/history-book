# 南唐書

宋 馬令

## 四庫全書提要

臣等謹案：

​		《南唐書》三十卷，宋馬令撰。令，宜興人。陳振孫《書録觧題》載：令自序稱其祖「太博元康，世家金陵，多知南唐故事。未及撰次，令纂先志而成之。實崇寧乙酉」云云。則令乃北宋末人，此本不載，令自序蓋偶佚也。陸游重修南唐書，首載元趙世延序稱：「馬元康、胡恢等迭有所述，今復罕見。」竟以為令祖元康所作。殆當時未睹其本，故傳聞致誤歟。其書首為《先主書》一卷；《嗣主書》三卷；《後主書》一卷，蓋用蜀志稱主之例；次《女憲傳》一卷，列后妃公主，而附録列女二人；次《宗室傳》一卷，列楚王景遷等十二人，而從度、從信二人有録無書；次《義養傳》一卷。列徐温及其子六人，附録二人；次《列傳》四卷；次《儒者傳》二卷；次《隠者傳》一卷；次《義死傳》二卷；次《㢘隅傳》；次《苛政傳》共一卷；次《誅死傳》一卷；次《黨與傳》二卷；次《歸傳傳》二卷；次《方術傳》一卷；次《談諧傳》一卷，皆優人也，而附以迂儒彭利用；次《浮屠傳》；次《妖賊傳》，共一卷；次《叛臣傳》一卷；次《滅國傳》二卷，閩王氏、楚馬氏也；次《建國譜》；次《世系譜》共一卷；建國譜者，地理志；世系譜者，叙李氏所自出也。每序贊之首，必以嗚呼發端。其書法亦頗不苟作，惟于詩話小説不能割愛，遂不免蕪雜瑣碎，自穢其書。又如《建國譜》之叙地理，僅有軍州而無縣，則省不當省；《世系譜》不過出自唐呉王恪，于《先主書》首一句可畢，而複述唐代世系，逺溯臯陶，尤繁不當繁，亦乖史體，均不及陸游重修之本；然椎輪之始，令亦有功，故今從新舊《唐書》之例，並收録焉。

乾隆四十五年五月恭校上

總纂官 臣紀昀、臣陸錫熊、臣孫士毅

總校官 臣陸費墀